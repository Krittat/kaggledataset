# โรคติดต่อทางเพศสัมพันธ์ (STDs)

## บทนำ
โรคติดต่อทางเพศสัมพันธ์ (STDs) หรือการติดเชื้อจากเพศสัมพันธ์ (STIs) เป็นการติดเชื้อที่แพร่กระจายผ่านการมีเพศสัมพันธ์เป็นหลัก โรคเหล่านี้เกิดจากเชื้อไวรัส แบคทีเรีย และปรสิต ที่สามารถแพร่จากคนสู่คนผ่านของเหลวในร่างกาย เช่น เลือด น้ำอสุจิ ของเหลวจากช่องคลอด และสารคัดหลั่งอื่น ๆ

## ประเภทของโรคติดต่อทางเพศสัมพันธ์ที่พบบ่อย

### 1. **หนองในแท้ (Gonorrhea)**
- **สาเหตุของหนองใน**: เกิดจากการติดเชื้อแบคทีเรีย (Neisseria gonorrhoeae)
- **อาการของหนองใน**: ปวดแสบขณะปัสสาวะ มีสารคัดหลั่งผิดปกติจากอวัยวะเพศ แต่ผู้ป่วยบางคนอาจไม่แสดงอาการ
- **การติดต่อของหนองใน**: ติดต่อผ่านการมีเพศสัมพันธ์ทางอวัยวะเพศ ทวารหนัก หรือปาก
- **การรักษาของหนองใน**: รักษาด้วยยาปฏิชีวนะ
- **ภาวะแทรกซ้อนของหนองใน**: หากไม่ได้รับการรักษาอาจนำไปสู่ภาวะมีบุตรยาก

### 2. **หนองในเทียม (Non-gonococcal urethritis - NGU)**

หนองในเทียม หรือ **Non-gonococcal urethritis (NGU)** เป็นโรคที่มีอาการคล้ายกับหนองในแท้ แต่ที่มีสาเหตุเกิดจากการติดเชื้อแบคทีเรียชนิดอื่นที่ไม่ใช่ *Neisseria gonorrhoeae* ซึ่งแบคทีเรียที่พบเป็นสาเหตุของโรคนี้บ่อยครั้งคือ *Chlamydia trachomatis* นอกจากนี้ยังอาจพบเชื้ออื่น ๆ เช่น *Ureaplasma parvum*, *Mycoplasma genitalium*, *Trichomonas vaginalis* หรือไวรัส เช่น *herpes simplex virus* เป็นต้น

#### **การติดเชื้อคลาไมเดีย (การติดเชื้อ Chlamydia)**:

- การติดเชื้อคลาไมเดีย (*Chlamydia trachomatis*) สามารถติดต่อทางเพศสัมพันธ์ทุกประเภท รวมถึงทางช่องคลอด ทางทวารหนัก และทางปาก นอกจากนี้ หากมารดาที่ตั้งครรภ์มีเชื้อคลาไมเดีย ทารกมีโอกาสได้รับเชื้อขณะคลอดได้ ต้องรักษาผ่านการใช้ยาปฏิชีวนะเท่านั้น

#### **อาการของหนองในเทียม**:

##### อาการในเพศหญิง:

- ตกขาวสีเหลืองหรือเทาออกจากช่องคลอด และมีกลิ่นเหม็น
- ปัสสาวะมีหนอง (Pyuria)
- ปัสสาวะบ่อย ปัสสาวะขัด แสบขณะปัสสาวะ (Dysuria)
- เลือดออกระหว่างรอบเดือน
- ปวดขณะมีเพศสัมพันธ์ หรือหลังมีเพศสัมพันธ์ (Dyspareunia)
- คันหรือแสบร้อนในช่องคลอด
- ปวดท้องน้อย

##### อาการในเพศชาย:

- มีมูกหรือน้ำใสไหลออกจากอวัยวะเพศ
- ปวดหรือแสบเมื่อปัสสาวะ (Dysuria)
- ปวดท้องน้อย
- ปวดที่ถุงอัณฑะ

#### **การติดเชื้อทางอื่นของหนองในเทียม**:

หนองในเทียมสามารถติดเชื้อในบริเวณอื่น ๆ เช่น ทวารหนัก ลำคอ และดวงตา โดยมีอาการที่แตกต่างกันไป เช่น การระคายเคือง การมีของเหลวไหลจากทวารหนัก หรืออาการตาแดง เป็นต้น

#### **การรักษาหนองในเทียม**:

การรักษาหนองในเทียมจะใช้ยาปฏิชีวนะ โดยอาการมักจะดีขึ้นหลังได้รับยาภายใน 3-4 วัน แต่อาจต้องหลีกเลี่ยงกิจกรรมทางเพศจนกว่าอาการจะหายดี คู่นอนตลอด 2 สัปดาห์ที่ผ่านมาก็ควรได้รับการตรวจเช่นกัน

#### **ภาวะแทรกซ้อนและผลกระทบระยะยาวของหนองในเทียม**:

##### ผลกระทบในเพศหญิงของหนองในเทียม:

- **ภาวะอุ้งเชิงกรานอักเสบ (Pelvic Inflammatory Disease: PID)**: เกิดจากการติดเชื้อคลาไมเดียที่ไม่ได้รับการรักษา อาจทำให้มีบุตรยากหรือเกิดการตั้งครรภ์นอกมดลูก
- **ภาวะมีบุตรยาก (Infertility)**: การติดเชื้อในระยะยาวอาจทำลายอวัยวะสำคัญในระบบสืบพันธุ์ เช่น ท่อนำไข่และมดลูก

##### ผลกระทบในเพศชายของหนองในเทียม:

- **ภาวะมีบุตรยากในชาย**: หนองในเทียมอาจทำลายสเปิร์มและส่งผลกระทบต่อการเจริญพันธุ์
- **ท่อเก็บอสุจิอักเสบ**: เชื้อคลาไมเดียอาจแพร่กระจายไปยังลูกอัณฑะ ทำให้เกิดอาการปวดและบวม

#### **การป้องกันโรคหนองในเทียม**:

- ใช้ถุงยางอนามัยทุกครั้งเมื่อมีเพศสัมพันธ์ ทั้งทางช่องคลอดและทางทวารหนัก
- ใช้ **Dental Dam** หรือแผ่นยางอนามัยสำหรับเพศสัมพันธ์ทางปาก
- ลดจำนวนคู่นอน หรือมีคู่นอนเพียงคนเดียว
- งดใช้ของเล่นทางเพศร่วมกับคนอื่น

แม้ว่าอาการของหนองในเทียมจะไม่รุนแรง แต่การสังเกตอาการตั้งแต่แรกและรับการรักษาอย่างรวดเร็วสามารถช่วยป้องกันภาวะแทรกซ้อนที่รุนแรงได้

### 3. **เริมที่อวัยวะเพศ (Genital Herpes)**
เริมที่อวัยวะเพศ (Genital Herpes) คือ อีกหนึ่งโรคที่เกิดจากการติดต่อทางเพศสัมพันธ์ โดยมักจะเกิดขึ้นกับเพศหญิงมากกว่าเพศชาย โรคนี้สามารถหายได้ แต่เมื่อภูมิต้านทานต่ำลง อาจเสี่ยงต่อการกลับมาติดเชื้อซ้ำ

#### **สาเหตุของเริมที่อวัยวะเพศ**:

- เกิดจากการติดเชื้อไวรัสที่มีชื่อว่า **เฮอร์ปีส์ ซิมเพล็กซ์** (Herpes Simplex Virus: HSV) จากการมีเพศสัมพันธ์กับผู้ที่มีแผลเริม ซึ่งเชื้อไวรัสชนิดนี้จะแฝงตัวอยู่ที่บริเวณปมประสาทได้อย่างถาวร และสามารถถูกกระตุ้นให้กลับมาเป็นซ้ำได้หากภูมิต้านทานต่ำลง

- เชื้อไวรัสแบ่งออกได้เป็น 2 ชนิด: **HSV-1**: ทำให้เกิดรอยโรคที่ปาก และจมูก และ **HSV-2**: ทำให้เกิดรอยโรคที่อวัยวะเพศภายนอก สามารถแพร่กระจายได้ง่าย แม้ว่าจะไม่มีบาดแผลเปิด

#### **ระยะการฟักตัวของเริมที่อวัยวะเพศ**: 
- ระยะฟักตัวจะอยู่ที่ **2-14 วัน** หลังจากมีเพศสัมพันธ์กับผู้ที่มีแผลเริม

#### **อาการของเริมที่อวัยวะเพศ**:
- มีไข้ต่ำ
- ปวดเมื่อยตามร่างกาย
- รอยแตกและแดงบริเวณรอบอวัยวะเพศ
- ตุ่มน้ำใสที่แตกใน 24-48 ชั่วโมง ซึ่งอาจทำให้บริเวณนั้นบวม แดง หรือแสบร้อน
- ชาและคันบริเวณรอบอวัยวะเพศหรือทวารหนัก
- การอักเสบและแสบขณะปัสสาวะ

#### **การติดต่อของเริมที่อวัยวะเพศ**:
- **การมีเพศสัมพันธ์**: ไม่จำเป็นต้องสอดใส่ เชื้อสามารถติดต่อได้จากการใช้อุปกรณ์เสริม การสัมผัส เช่น การใช้นิ้ว
- **ช่วงแพร่เชื้อ**: ในช่วง 1 ปีแรกหลังติดเชื้อไวรัส
- **หญิงตั้งครรภ์**: เชื้อไวรัสอาจแพร่ไปสู่ทารกระหว่างคลอดผ่านช่องคลอด

#### **การวินิจฉัยเริมที่อวัยวะเพศ**:
- **การตรวจเลือด**: เพื่อตรวจหาเชื้อไวรัส HSV และภูมิคุ้มกัน
- **การเพาะเชื้อ**: ขูดบาดแผลหรือเนื้อเยื่อของผู้ป่วย เพื่อตรวจเชื้อ HSV
- **PCR Test**: ตรวจหา DNA ของเชื้อไวรัส HSV จากเลือดหรือเนื้อเยื่อบาดแผล

#### **การรักษาเริมที่อวัยวะเพศ**:
- ปัจจุบันโรคนี้เป็นโรคติดต่อทางเพศสัมพันธ์ที่รักษาไม่ให้หายขาดได้ แต่สามารถควบคุมอาการได้ด้วยการใช้ยาต้านไวรัส เช่น: **Acyclovir** และ **Valacyclovir** โดยยาต้านไวรัสจะช่วยลดระยะเวลาและความรุนแรงของโรค รวมถึงลดโอกาสแพร่เชื้อไปยังผู้อื่น สำหรับผู้ป่วยที่มีอาการไม่รุนแรงอาจหายได้เองใน **7 วัน**

#### **การป้องกันเริมที่อวัยวะเพศ**:
- รับประทานยาตามที่แพทย์สั่ง
- เข้ารับการตรวจหาโรคทางเพศสัมพันธ์
- รักษาความสะอาด โดยเฉพาะบริเวณจุดซ่อนเร้น
- งดมีเพศสัมพันธ์เมื่อมีแผลบริเวณอวัยวะเพศ
- หากมีอาการรุนแรงควรพบแพทย์ทันที

#### **สรุปเริมที่อวัยวะเพศ**
- เริมที่อวัยวะเพศเป็นโรคทางเพศสัมพันธ์ที่อันตรายและสามารถเกิดขึ้นได้ทั้งในเพศชายและหญิง โรคนี้ติดต่อได้แม้ไม่มีการสอดใส่และอาจเป็นอันตรายต่อทารกในครรภ์ หากสงสัยว่าติดเชื้อควรเข้าพบแพทย์เพื่อวินิจฉัยและรับการรักษา

### **4.การติดเชื้อ HPV**
HPV เป็นเชื้อไวรัสที่มีชื่อว่า เชื้อแปปิโลมา หรือเอชพีวี (HPV) ซึ่งเป็นตัวการสำคัญที่ทำให้เกิดการติดเชื้อเนื้อเยื่อบุผิว ส่งผลให้เกิดโรคบริเวณอวัยวะเพศและทวารหนัก พบได้ทั้งในผู้หญิงและผู้ชาย โดยมีมากกว่า 100 สายพันธุ์ แต่สายพันธุ์ที่อันตรายต่อร่างกายมากที่สุดคือ สายพันธุ์ 16 และ 18

#### **การแพร่กระจายเชื้อของ HPV หรือ การติดต่อของ HPV**:
การติดเชื้อ HPV มักติดต่อผ่านการมีเพศสัมพันธ์ ไม่ว่าจะเป็นเพศสัมพันธ์ทางช่องคลอด ทวารหนัก ปาก โดยแพร่เชื้อผ่านรอยแผล หรือรอยขีดข่วนตามผิวหนัง หรือสัมผัสผิวหนัง อีกทั้งสิ่งของปนเปื้อนเชื้อจากผู้ป่วย ที่น่าเป็นห่วงคือ หญิงตั้งครรภ์ที่มีเชื้อ HPV อาจแพร่เชื้อสู่ลูกระหว่างการคลอดได้ ด้วยการสัมผัสเชื้อโดยตรงหรือการมีเพศสัมพันธ์ ซึ่งผู้ที่มีเชื้อ HPV อยู่ในร่างกายมักไม่มีอาการแสดงใด ๆ  จึงอาจแพร่เชื้อไปยังผู้อื่นโดยไม่รู้ตัว

#### **อาการของการติดเชื้อ HPV**:
ผู้ที่ติดเชื้อ HPV ส่วนใหญ่จะไม่แสดงอาการ เพราะระบบภูมิคุ้มกันของร่างกายจะกำจัดเชื้อไวรัสได้ก่อนเป็นหูด ซึ่งลักษณะของหูดจะแตกต่างตามสายพันธุ์ไวรัส ได้แก่

- **หูดทั่วไป**: เป็นตุ่มเล็ก ๆ ที่อาจขึ้นตามมือ นิ้ว ข้อศอก มีสีเนื้อ สีขาว สีชมพู สีน้ำตาลอ่อน บริเวณที่พบคือ มือ นิ้วมือ ข้อศอก แม้ไม่อันตรายแต่อาจทำให้เจ็บปวด โดยผิวหนังที่เกิดหูดอาจมีเลือดออกได้ง่าย
- **หูดแบนราบ**: มีสีเข้มกว่าปกติและนูนขึ้นมาเล็กน้อย มีขนาดเล็ก พื้นเรียบ เกิดขึ้นได้ทุกส่วนของร่างกาย โดยผู้หญิงมักพบที่ขา ผู้ชายมักพบที่เครา เด็กมักพบที่ใบหน้า
- **หูดบริเวณอวัยวะเพศ หรือหูดหงอนไก่**: เป็นติ่งเนื้อคล้ายดอกกะหล่ำที่เกิดขึ้นบริเวณอวัยวะเพศหญิง อวัยวะเพศชาย และทวารหนัก มักรู้สึกคัน แต่ไม่เจ็บปวด
- **หูดบริเวณฝ่าเท้า**: มักขึ้นตรงส้นเท้าหรือเนินปลายเท้า มีลักษณะเป็นตุ่มแข็ง ไม่ว่ายืนหรือเดินจะรู้สึกเจ็บ

#### **กลุ่มเสี่ยงติดเชื้อ HPV คือใคร**:
- หญิงชายที่เปลี่ยนคู่นอนบ่อย
- เด็กและวัยรุ่น โดยเฉพาะเด็กวัยเจริญพันธุ์
- ผู้ที่มีแผลหรือรอยขีดข่วนตามผิวหนัง
- ผู้ที่ภูมิคุ้มกันอ่อนแอ เช่น ผู้ติดเชื้อเอชไอวี ผู้ที่ใช้ยากดภูมิคุ้มกัน ผู้ที่เข้ารับการผ่าตัดปลูกถ่ายอวัยวะ ฯลฯ
- ผู้ที่สัมผัสหูดหรือสิ่งของที่ปนเปื้อนเชื้อโดยไม่ได้สวมถุงมือเพื่อป้องกัน
- ผู้ที่ใช้สถานที่ที่มีโอกาสติดเชื้อได้ง่าย เช่น ห้องอาบน้ำสาธารณะ สระว่ายน้ำ ฯลฯ

#### **วิธีป้องกันการติดเชื้อ HPV ทำอย่างไร**:
- ผู้ที่มีอายุ 9 – 26 ปี แนะนำให้ฉีดวัคซีนป้องกันเชื้อ HPV สายพันธุ์ที่ก่อให้เกิดมะเร็งปากมดลูก 4 ชนิด 
- ผู้หญิงที่มีอายุ 21 – 65 ปี ควรตรวจคัดกรองมะเร็งปากมดลูกเป็นประจำทุกปี 
- สวมถุงยางอนามัยทุกครั้งเมื่อมีเพศสัมพันธ์ 
- ไม่เปลี่ยนคู่นอนบ่อย
- ไม่ควรแกะหรือเกาหูดเพื่อป้องกันการแพร่กระจายเชื้อไปสู่ผู้อื่น
- สวมรองเท้าเมื่ออยู่ในสถานที่ที่เสี่ยงต่อการติดเชื้อ เช่น สระว่ายน้ำสาธารณะ ห้องอาบน้ำรวม ฯลฯ

#### **วิธีการรักษาหากติดเชื้อ HPV เป็นอย่างไร**:
หากติดเชื้อ HPV วิธีการรักษาจะขึ้นอยู่กับอาการที่พบเป็นสำคัญ โดยผู้ที่เป็นหูดจะรักษาโดยการใช้ยา ส่วนผู้ที่เป็นมะเร็งอาจต้องเข้ารับการฉายรังสีหรือผ่าตัด หากรู้เร็วจะช่วยเพิ่มประสิทธิภาพการรักษาและมะเร็งไม่ลุกลามจนสายเกินไป

#### **ตรวจเชื้อ HPV ด้วยตัวเองทำอย่างไร**:
ปัจจุบันมี HPV Self–Collected Test ชุดเก็บตัวอย่างเซลล์ด้วยตัวเองเพื่อตรวจหาเชื้อไวรัส HPV ที่ออกแบบเพื่อเก็บสิ่งตรวจไปตรวจวิเคราะห์การติดเชื้อ HPV ที่เป็นสาเหตุของมะเร็งปากมดลูก โดยจะมีไม้เก็บสิ่งตรวจและชุดน้ำยาที่ผ่านการรับรองจากองค์การอาหารและยาประเทศสหรัฐอเมริกา (US-FDA) ในการเก็บสิ่งตรวจจากปากมดลูกชั้นในของคุณผู้หญิงเพื่อนำไปใช้ทดสอบกับชุดตรวจแอพติมาเอชพีวี คลามัยเดีย ทราโคมาติส และนีสซีเรีย โทโนเรียในห้องปฏิบัติการเพื่อวิเคราะห์ผลต่อไป

### **5.การติดเชื้อ HIV หรือ โรคเอดส์**
HIV เป็นเชื้อไวรัสที่ก่อให้เกิดโรคภูมิคุ้มกันบกพร่อง รวมทั้งโรคเอดส์ (AIDS) ซึ่งเป็นระยะท้ายของการติดเชื้อ HIV ที่มีภูมิคุ้มกันต่ำและอาจมีโรคแทรกซ้อนได้ เชื้อ HIV จะทำลายเม็ดเลือดขาวชนิดหนึ่งที่เรียกว่า **CD4** ส่งผลให้ภูมิคุ้มกันของร่างกายลดลง ทำให้เสี่ยงต่อการติดเชื้อโรคฉวยโอกาส เช่น วัณโรค ปอดบวม เยื่อหุ้มสมองอักเสบ รวมถึงมะเร็งบางชนิดที่อาจรุนแรงและเป็นสาเหตุสำคัญของการเสียชีวิต

- ผู้ที่ยังมีภูมิคุ้มกันดี จะเรียกว่า “**ผู้ติดเชื้อ HIV**”
- ผู้ที่มีภูมิคุ้มกันต่ำจนเกิดโรคฉวยโอกาส จะเรียกว่า “**ผู้ป่วยเอดส์**”

#### **ข้อแตกต่างระหว่าง HIV กับ เอดส์**:
- **HIV**: เป็นไวรัสที่ทำให้ภูมิคุ้มกันของร่างกายเสื่อมลง แต่ในระยะแรกหรือกลางของการติดเชื้อ ผู้ติดเชื้ออาจยังไม่มีอาการและยังไม่เป็นเอดส์
- **เอดส์ (AIDS)**: เป็นระยะสุดท้ายของการติดเชื้อ HIV ซึ่งภูมิคุ้มกันของร่างกายถูกทำลายจนเกิดโรคฉวยโอกาส เช่น การติดเชื้อรุนแรง หรือมะเร็งบางชนิด

#### **สาเหตุของ HIV**
- **สาเหตุของHIV**: ได้รับเชื้อไวรัส HIV

#### **การติดต่อของเชื้อ HIV**

เชื้อ HIV ติดต่อได้ผ่าน:
1. การมีเพศสัมพันธ์โดยไม่ป้องกัน (มากกว่าร้อยละ 80 ของผู้ติดเชื้อมาจากการมีเพศสัมพันธ์)
2. การใช้เข็มหรือกระบอกฉีดยาร่วมกัน
3. การสัมผัสเลือดหรือน้ำเหลืองผ่านแผลเปิดหรือรอยถลอก
4. การติดต่อจากแม่สู่ลูกระหว่างตั้งครรภ์ การคลอด หรือการเลี้ยงลูกด้วยนมแม่
5. การรับโลหิตบริจาคที่ปนเปื้อนเชื้อ HIV (ปัจจุบันมีโอกาสน้อยมาก)

**หมายเหตุ**: การสัมผัสเหงื่อ ปัสสาวะ และอุจจาระแทบไม่มีความเสี่ยงในการติดเชื้อ HIV

#### **การป้องกันการติดเชื้อ HIV**
- ยาต้านเชื้อ HIV แบบฉุกเฉินหรือ **PEP** (Post-Exposure Prophylaxis) ภายใน 72 ชั่วโมงหลังสัมผัสเชื้อ
- ยากินป้องกันการติดเชื้อ **PrEP** (Pre-Exposure Prophylaxis) สำหรับผู้ที่มีความเสี่ยงสูง

#### **อาการของการติดเชื้อ HIV หรือ ระยะของการติดเชื้อ HIV**

1. **ระยะแรกเริ่มของการติดเชื้อ**: ระยะนี้มีปริมาณเชื้อไม่มากและยังตรวจไม่พบภูมิต้านทาน อาการคล้ายไข้หวัดหรือไข้ทั่วไป เช่น ไข้ หนาวสั่น เจ็บคอ ผื่นขึ้น อาจมีอาการคลื่นไส้ อาเจียน น้ำหนักลด อาการเหล่านี้มักเป็นอยู่ 1-2 สัปดาห์แล้วหายไป

2. **ระยะติดเชื้อโดยไม่มีอาการ**: ผู้ติดเชื้อจะแข็งแรงเป็นปกติ แต่สามารถแพร่เชื้อให้ผู้อื่นได้ ระยะนี้เชื้อ HIV จะค่อย ๆ ทำลายระบบภูมิคุ้มกัน ซึ่งระยะนี้อาจใช้เวลา 5-10 ปี หรือในบางกรณีอาจสั้นเพียง 2-3 ปี

3. **ระยะติดเชื้อที่มีอาการ**: อาการจะแบ่งเป็นสองระดับ:
    - **อาการเล็กน้อย**: ตรวจพบ CD4 มากกว่า 500 เซลล์/ลบ.มม. ผู้ป่วยอาจมีอาการเช่น ต่อมน้ำเหลืองโต โรคเชื้อราที่เล็บ โรคสะเก็ดเงิน
    - **อาการปานกลาง**: CD4 อยู่ระหว่าง 200-500 เซลล์/ลบ.มม. ผู้ป่วยอาจมีเริม งูสวัด ท้องเสียเรื้อรัง น้ำหนักลดเกินร้อยละ 10

4. **ระยะป่วยเป็นเอดส์ (เอดส์เต็มขั้น)**: ภูมิคุ้มกันของผู้ป่วยเสื่อมเต็มที่ CD4 ต่ำกว่า 200 เซลล์/ลบ.มม. เชื้อโรคฉวยโอกาสเข้ารุมเร้า อาจมีอาการไข้เรื้อรัง น้ำหนักลด ไอเรื้อรัง กลืนลำบาก สายตาพร่ามัว อ่อนแรง รวมถึงอาการมะเร็งบางชนิด

#### **วิธีตรวจเชื้อ HIV**
- การตรวจเลือดเป็นวิธีที่ดีที่สุดในการทราบว่ามีการติดเชื้อ HIV หรือไม่ เนื่องจากอาการของการติดเชื้อ HIV และเอดส์อาจคล้ายคลึงกับโรคอื่น

### **6.โรคโลน**
โลน (Pediculosis Pubis / Pubic Lice) คือแมลงขนาดเล็ก ขนาดประมาณ 1-2 มิลลิเมตร เป็นปรสิตชนิดหนึ่งที่ชอบอาศัยอยู่ในจุดที่ขนดก เช่น อวัยวะเพศ มีลักษณะส่วนปลายคล้ายปู กินเลือดเป็นอาหาร

ทุกครั้งที่ตัวโลนกัดมนุษย์ สิ่งที่ทิ้งไว้คือ รอยตุ่มสีแดงและอาการคัน ซึ่งแม้ไม่อันตรายแต่สร้างความรำคาญ โดยบางคนเรียกว่า "โรคโลน"

#### **อาการของโรคโลน**:
หลังจากได้รับโลนมาภายใน 3-4 สัปดาห์ อาการจะเริ่มแสดงออก โดยมีอาการดังนี้:
- ตุ่มแดงและรอยโดนกัดบริเวณอวัยวะเพศ ทวารหนัก หรือบริเวณที่มีขนที่ตัวโลนเกาะอยู่
- คันรุนแรง โดยเฉพาะเวลากลางคืน
- พบจุดสีดำในกางเกงชั้นใน (มูลโลน)
- พบจุดสีน้ำตาลบนเส้นขน (ไข่โลน)
- บางรายอาจมีแผลติดเชื้อจากการเกา

#### **เพราะอะไรอาการของโรคโลนถึงแสดงออกช้า**:
โลนตัวเมียจะวางไข่บนเส้นขน ประมาณ 30 ฟองภายใน 7 วัน ไข่จะฟักเป็นตัวอ่อนและใช้เวลา 3 สัปดาห์จึงโตเต็มวัย นั่นทำให้อาการแสดงออกหลังติดเชื้อ 3-4 สัปดาห์

#### **โรคโลนเกิดจากความสกปรกหรือไม่**:
โรคโลนเกิดจากการรับปรสิตโลนจากผู้อื่น ไม่เกี่ยวกับความสะอาดส่วนตัว โลนสามารถติดจากการสัมผัสโดยตรง เช่น การมีเพศสัมพันธ์ หรือการใช้ของร่วมกัน เช่น เสื้อผ้า

#### **การตรวจวินิจฉัยโรคจากโลน**:
การตรวจเริ่มต้นจากการซักประวัติและการใช้แว่นขยายตรวจบริเวณที่มีรอยอาการ หรือใช้เทปกาวแปะบริเวณหัวหน่าวเพื่อตรวจดูไข่หรือตัวโลน

#### **การรักษาโลน**:
การรักษาใช้แชมพูหรือโลชั่นที่มีสารเคมีเช่น:
- **เพอร์เมทริน (Permethrin)**: ทาบริเวณที่คัน ห้ามใกล้ดวงตา
- **มาลาไทออน (Malathion)**: โลชั่นทาทิ้งไว้ 8-12 ชั่วโมง
- **ลินเดน (Lindane)**: แชมพูทาทิ้งไว้ 4 นาทีแล้วล้างออก
- **ไอเวอร์เมคติน (Ivermectin)**: ยาที่ต้องใช้ภายใต้คำสั่งแพทย์

#### **ติดโลนอันตรายหรือไม่**:
อาการคันจากโลนไม่ส่งผลต่อสุขภาพมากนัก แต่โลนสามารถแพร่เชื้อไปยังผู้อื่นได้

#### **โลนมีอายุเท่าไหร่**:
โลนตัวเมียมีชีวิตอยู่ประมาณ 25-30 วัน วางไข่ได้ 20-30 ใบ โลนที่ไม่อยู่บนร่างกายจะตายภายใน 1-2 วัน

#### **หลังรักษาโลน มีเพศสัมพันธ์ได้ไหม**:
ควรเว้นเพศสัมพันธ์ 2 สัปดาห์หลังรักษา และทำความสะอาดเครื่องนอน ผ้าเช็ดตัวอย่างสม่ำเสมอ

#### **การป้องกันจากโรคโลน**:
- หลีกเลี่ยงการมีเพศสัมพันธ์กับผู้ติดโลน
- ชำระล้างร่างกายให้สะอาด
- หลีกเลี่ยงการใช้ของร่วมกับผู้ป่วย
- ซักผ้าในน้ำร้อน หรืออบผ้าในเครื่องอบที่อุณหภูมิสูง

### **7.โรคพยาธิในช่องคลอด (Trichomoniasis)**
โรคพยาธิในช่องคลอด (Trichomoniasis หรือเรียกสั้นๆ ว่า Trich) เป็นโรคติดต่อทางเพศสัมพันธ์ที่พบได้บ่อย เกิดจากการติดเชื้อโปรโตซัวที่มีชื่อว่า *Trichomonas vaginalis* พบในผู้หญิงมากกว่าผู้ชาย ผู้ป่วยส่วนใหญ่ไม่แสดงอาการใดๆ มีเพียง 30% ของผู้ป่วยเท่านั้นที่แสดงอาการของโรค แต่หากพบว่าติดเชื้อ ควรรีบรักษาเพราะถ้าปล่อยทิ้งไว้ เชื้อจะยังคงอยู่ในร่างกายเป็นเวลานานหลายเดือนหรือหลายปีและสามารถติดต่อไปสู่คู่นอนได้ 

#### **อาการของโรคพยาธิในช่องคลอด**:

อาการของโรคพยาธิในช่องคลอดมีได้ตั้งแต่เล็กน้อยไปอาการอักเสบขั้นรุนแรง ผู้ป่วยบางรายแสดงอาการภายในเวลา 5-28 วันหลังจากติดเชื้อ ในขณะที่ผู้ป่วยบางรายแสดงอาการหลังจากนั้น อาการอาจเป็นๆ หายๆ ได้:

- มีตกขาวเป็นสีเหลือง สีเขียวหรือสีเทา
- ช่องคลอดมีกลิ่นเหม็น
- รู้สึกคัน แดงและแสบภายในช่องคลอดหรือบริเวณช่องคลอด
- รู้สึกเจ็บปวดขณะมีเพศสัมพันธ์
- รู้สึกระคายเคืองขณะปัสสาวะ

#### **ปัจจัยเสี่ยงของโรคพยาธิในช่องคลอด**:

โรคพยาธิในช่องคลอดติดต่อผ่านการมีเพศสัมพันธ์ รวมถึงการสัมผัสบริเวณอวัยวะเพศและสามารถติดต่อจากการมีเพศสัมพันธ์ระหว่างหญิงกับหญิงก็ได้ ผู้ที่มีปัจจัยเสี่ยงในการติดโรคนี้ ได้แก่:

- เปลี่ยนคู่นอนบ่อย
- มีประวัติในการเป็นโรคติดต่อทางเพศสัมพันธ์อื่นๆ
- มีประวัติในการเป็นโรคพยาธิในช่องคลอดมาก่อน

เนื่องจากโรคนี้ติดต่อผ่านกันโดยการมีเพศสัมพันธ์เป็นหลัก แต่การใช้ภาชนะ โถสุขภัณฑ์ร่วมกับผู้ป่วยก็สามารถทำให้ติดต่อได้

#### **การวินิจฉัยโรคพยาธิในช่องคลอด**:

โรคพยาธิในช่องคลอดแสดงอาการคล้ายกับโรคติดต่อทางเพศสัมพันธ์อื่นๆ ดังนั้นการวินิจฉัยโรคจึงดูจากอาการเพียงอย่างเดียวไม่ได้ แพทย์จะซักประวัติ ตรวจภายในและนำตกขาวไปส่งตรวจเพื่อดูเชื้อพยาธิในช่องคลอด

#### **การป้องกันโรคพยาธิในช่องคลอด**:

โรคพยาธิในช่องคลอดสามารถติดต่อกันได้โดยที่ผู้แพร่เชื้อไม่แสดงอาการใดๆ ดังนั้นโรคนี้จึงติดต่อกันได้ง่าย วิธีการป้องกันการติดเชื้อทำได้ดังนี้:

- ไม่เปลี่ยนคู่นอนบ่อยและมีเพศสัมพันธ์กับผู้ที่ผ่านการตรวจร่างกายว่าปลอดโรคติดต่อทางเพศสัมพันธ์
- สวมถุงยางอนามัยทุกครั้งที่มีเพศสัมพันธ์ อย่างไรก็ตามถุงยางอนามัยไม่สามารถป้องกันได้ 100 เปอร์เซ็นต์เพราะเชื้อโรคอาจติดต่อผ่านบริเวณอวัยวะเพศที่ไม่ปกคลุมด้วยถุงยางอนามัยได้

#### **ภาวะแทรกซ้อนของโรคพยาธิในช่องคลอด**:

หากไม่รักษาให้หายขาด โรคพยาธิในช่องคลอดอาจทำให้เกิดปัญหาทางสุขภาพที่ร้ายแรงตามมา เช่น:

- ทำให้หญิงตั้งครรภ์มีความเสี่ยงต่อการคลอดก่อนกำหนด
- ทารกอาจมีน้ำหนักตัวน้อยกว่าปกติ ทำให้มีปัญหาทางสุขภาพและพัฒนาการตามมา
- นอกจากนี้ทารกอาจติดเชื้อจากมารดาได้หากคลอดตามธรรมชาติ

#### **ควรปฏิบัติตัวอย่างไรหากติดโรคพยาธิในช่องคลอด**:

โรคพยาธิในช่องคลอดเป็นโรคที่รักษาให้หายขาดได้ไม่ยาก แต่ผู้ป่วยจำเป็นต้องพบแพทย์เพื่อตรวจร่างกายและทำการรักษาโดยเร็วที่สุดเท่าที่จะเป็นไปได้ ดังนั้นหากสงสัยว่าตัวเองติดเชื้อ ควรปฏิบัติตัวดังนี้:

1. รีบไปพบแพทย์
2. รับประทานยาปฏิชีวนะติดต่อกันให้ครบตามที่แพทย์แนะนำ ถึงแม้จะไม่มีอาการแล้วก็ตาม
3. หลีกเลี่ยงการมีเพศสัมพันธ์จนกว่าผู้ป่วยและคู่นอนจะรักษาโรคให้หายดีแล้ว ถึงแม้ผู้ป่วยจะรับประทานยาครบตามที่แพทย์แนะนำ ผู้ป่วยอาจกลับมาเป็นซ้ำได้อีกหากมีเพศสัมพันธ์กับคู่นอนที่มีเชื้อโรคนี้อยู่

### **8.โรคซิฟิลิส (Syphilis)**
ซิฟิลิส (Syphilis) คือ โรคติดต่อทางเพศสัมพันธ์ (STIs) ผ่านการสัมผัสกับสารคัดหลั่งที่ทำให้เกิดการติดเชื้อแบคทีเรีย **ทรีโพนีมา พาลลิดัม** (Treponema pallidum) สาเหตุที่ทำให้เป็นแผลซิฟิลิส หรือแผลริมแข็ง (Chancre) ขึ้นเป็นตุ่มนูนแตกออกเป็นแผลกว้างที่ปาก อวัยวะเพศ หรือทวารหนัก โรคซิฟิลิสที่ไม่ได้รับการรักษาให้หายตั้งแต่ระยะเป็นแผลจะพัฒนาเข้าสู่ระยะออกดอก และระยะติดเชื้อที่ทำลายระบบประสาท ระบบหลอดเลือดและหัวใจ และทำให้เสียชีวิตได้ในที่สุด ควรรีบพบแพทย์เพื่อรับการรักษา

#### **สาเหตุของซิฟิลิส**:

ซิฟิลิส (Syphilis) เป็นกามโรคชนิดหนึ่งที่ติดต่อจากคนสู่คนโดยมีสาเหตุจากการติดเชื้อแบคทีเรีย **ทรีโพนีมา พาลลิดัม** (Treponema pallidum) ผ่านการสัมผัสโดยตรงกับสารคัดหลั่งของผู้ติดเชื้อ เช่น การมีเพศสัมพันธ์โดยไม่สวมถุงยางอนามัย การทำรักด้วยปากหรือการทำออรัลเซ็กส์ (Oral sex) การจูบที่สัมผัสกับน้ำลาย การสัมผัสกับบาดแผลหรือเยื่อเมือกของผู้ที่ติดเชื้อ หรือการติดเชื้อจากแม่สู่ลูกขณะตั้งครรภ์ หรือระหว่างการคลอดบุตร

#### **ซิฟิลิส มีอาการกี่ระยะ**:

ในทางการแพทย์ ซิฟิลิสสามารถแบ่งอาการออกได้เป็น 4 ระยะตามลักษณะและความรุนแรงของโรคที่ปรากฏแตกต่างกันตามแต่ละบุคคล โดยการดำเนินโรคอาจเป็นแบบเรียงตามระยะ หรือไม่เรียงตามระยะ และอาจมีความคาบเกี่ยวกันระหว่างอาการของระยะหนึ่งกับอีกระยะหนึ่ง ในบางราย เชื้อซิฟิลิสอาจแฝงเร้นในร่างกายโดยไม่แสดงอาการเป็นเวลานานหลายปี

#### **อาการของซิฟิลิส**:
ซิฟิลิสแบ่งออกเป็น 4 ระยะตามลักษณะและความรุนแรง:

1. **ระยะปฐมภูมิ (Primary syphilis)**  
   - แผลริมแข็งปรากฏภายใน 3 สัปดาห์หลังติดเชื้อ
   - แผลมีลักษณะกดไม่เจ็บ สามารถหายได้เองภายใน 3-8 สัปดาห์

2. **ระยะทุติยภูมิ (Secondary syphilis)**  
   - อาการปรากฏ 3-12 สัปดาห์หลังติดเชื้อ
   - เกิดรอยโรคที่มีลักษณะเป็นผื่นทั่วร่างกาย พร้อมอาการต่อมน้ำเหลืองโต

3. **ระยะแฝง (Latent syphilis)**  
   - เป็นระยะที่เชื้อสามารถแฝงเร้นในร่างกายได้นานกว่า 20 ปี
   - ผู้ป่วยอาจไม่มีอาการ แต่สามารถแพร่เชื้อได้

4. **ระยะสุดท้าย (Tertiary syphilis)**  
   - ประมาณ 15-30% ของผู้ติดเชื้อที่ไม่ได้รับการรักษาจะเข้าสู่ระยะนี้
   - อาจเกิดภาวะแทรกซ้อน เช่น ความผิดปกติในการเคลื่อนไหว โรคหัวใจ และสมองเสื่อม

#### **การวินิจฉัยซิฟิลิส**:

การวินิจฉัยซิฟิลิส มีวิธีการอย่างไร?
แพทย์จะทำการตรวจวินิจฉัยโรคซิฟิลิสอย่างละเอียดโดยการซักประวัติหากมีความเสี่ยง ร่วมกับการตรวจร่างกายเพื่อประเมินอาการเบื้องต้นและทำการการตรวจทางห้องปฏิบัติการด้วยวิธีการดังต่อไปนี้

1. การส่องกล้อง Dark-field (Dark-field microscopic test: DF) เพื่อตรวจหาเชื้อซิฟิลิสโดยการเก็บตัวอย่างเซลล์บนผื่นผิวหนัง หรือหนองบริเวณบาดแผลในระยะที่ 1 หรือระยะเป็นแผลไปทำการส่องกล้องจุลทรรศน์ชนิดพิเศษเพื่อค้นหาเชื้อซิฟิลิส
2. การตรวจเลือด (Blood test) เป็นการเจาะเลือดเพื่อตรวจหาแอนติบอดี้หรือภูมิคุ้มกันต่อโรคซิฟิลิสในระยะที่ 1 และระยะที่ 2 ที่ร่างกายสร้างขึ้นเพื่อต่อสู้กับเชื้อแบคทีเรียทรีโพนีมา พาลลิดัม สาเหตุของโรคซิฟิลิส เป็นวิธีการตรวจที่มีความแม่นยำ และสามารถทราบผลการตรวจภายใน 1-3 วัน โดยการตรวจเลือดสามารถแบ่งออกได้เป็น 2 วิธี ได้แก่
   - การตรวจเลือดเพื่อหาภูมิคุ้มกันต่อโรคซิฟิลิส (Non-treponemal test) เช่น VDRL (Venereal Disease Research Laboratory) หรือ RPR (Rapid Plasma Reagin) ซึ่งสามารถบอกได้ว่าเคยติดเชื้อซิฟิลิสหรือไม่ แต่ไม่สามารถบอกได้ว่าเป็นการติดเชื้อในระยะใด
   - การตรวจหาเชื้อโดยตรงที่เรียกว่า (Treponemal test) เช่น FTA-ABS (Fluorescent treponemal antibody absorption test) เพื่อยืนยันการติดเชื้อซิฟิลิส
3. การตรวจ CSF (Cerebrospinal fluid test) สำหรับผู้ที่สงสัยว่าติดเชื้อซิฟิลิสในระยะที่ 3 หรือระยะสุดท้าย โดยการเก็บน้ำไขสันหลังไปตรวจเพื่อดูว่ามีการติดเชื้อในระบบประสาทหรือไม่

#### **การรักษาและการป้องกันซิฟิลิส**:

แพทย์จะทำการรักษาโรคซิฟิลิสตามระยะของโรค ในระยะที่ 1 และ 2 สามารถรักษาได้ง่ายและได้ผล โดยการให้ยาปฏิชีวนะกลุ่มเพนิซิลลิน (Penicillin) ซึ่งเป็นยาที่มีประสิทธิภาพต่อเชื้อซิฟิลิสในระยะที่ 1 และ 2 ที่สามารถรักษาได้ภายใน 1-2 สัปดาห์ โดยในผู้ที่แพ้ยาเพนิซิลลิน แพทย์จะพิจารณาใช้ยาอื่นที่ทดแทนได้

การป้องกันการติดเชื้อซิฟิลิสสามารถทำได้ โดยการหลีกเลี่ยงการมีเพศสัมพันธ์โดยไม่สวมถุงยางอนามัย การตรวจเลือดเพื่อตรวจหาการติดเชื้อเป็นประจำ รวมถึงการป้องกันตัวเองจากการติดเชื้อเอชไอวี (HIV) ด้วยการใช้ถุงยางอนามัยในระหว่างการมีเพศสัมพันธ์ในทุกครั้ง

#### **ภาวะแทรกซ้อนที่อาจเกิดขึ้นจากซิฟิลิส**:

ซิฟิลิสที่ไม่ได้รับการรักษาอาจนำไปสู่ภาวะแทรกซ้อนหลายอย่าง เช่น 
- **โรคทางระบบประสาท (Neurological issues)** เช่น การอักเสบของสมองและไขสันหลังหรือสมองเสื่อม
- **โรคหัวใจ (Cardiovascular issues)** เช่น โรคหลอดเลือดหัวใจตีบ หลอดเลือดแดงใหญ่อักเสบ
- **อาการผิดปกติในอวัยวะต่าง ๆ** เช่น โรคผิวหนัง โรคกระดูกหรือข้อ
- **การเสียชีวิต (Death)** หากมีอาการรุนแรงจากโรคซิฟิลิสที่ไม่ได้รับการรักษา

## การป้องกันทั่วไป
- **การใช้ถุงยางอนามัย**: ใช้ถุงยางอนามัยอย่างถูกต้องและสม่ำเสมอเพื่อลดความเสี่ยงในการติดเชื้อ
- **การตรวจสุขภาพเป็นประจำ**: การตรวจหาเชื้อโรคติดต่อทางเพศสัมพันธ์อย่างสม่ำเสมอ โดยเฉพาะผู้ที่มีเพศสัมพันธ์กับคู่หลายคน
- **การฉีดวัคซีน**: วัคซีนบางชนิดเช่น HPV และไวรัสตับอักเสบบีสามารถป้องกันโรคบางโรคได้
- **การให้ความรู้**: การเรียนรู้เกี่ยวกับปัจจัยเสี่ยงและการติดต่อของโรคจะช่วยป้องกันโรคติดต่อทางเพศสัมพันธ์ได้

## แหล่งอ้างอิงข้อมูล

### แหล่งอ้างอิงของข้อมูลเรื่องโรคเริมที่อวัยวะเพศ
- รวมบทความสุขภาพ เรื่อง **เริมที่อวัยวะเพศ โรคทางเพศสัมพันธ์ที่ทุกท่านควรรู้**  ของ โรงพยาบาลเพชรเวช
- https://www.petcharavejhospital.com/th/Article/article_detail/genital-herpes

### แหล่งอ้างอิงของข้อมูลเรื่องโรคหนองในแท้และหนองในเทียม
- บทความเกี่ยวกับสุขภาพ เรื่อง **เช็คอาการหนองในเทียมทั้งในผู้หญิงและผู้ชาย ต่างจากหนองในแท้อย่างไร ?**  ของ Bangkok Hospital
- https://bangkokpattayahospital.com/th/health-articles-th/urology-th/chlamydia-trachomatis/

### แหล่งอ้างอิงของข้อมูลเรื่องเชื้อไวรัส HIV และโรคเอดส์
- นิตยสารวาไรตี้เพื่อสุขภาพ เรื่อง **ทำความรู้จักโรคติดเชื้อ HIV เอชไอวี**  ของ คณะแพทยศาสตร์โรงพยาบาลรามาธิบดี มหาวิทยาลัยมหิดล
- https://www.rama.mahidol.ac.th/atrama/issue039/health-station

### แหล่งอ้างอิงของข้อมูลเรื่องเชื้อไวรัส HPV
- บทความโรคมะเร็ง เรื่อง **ทำความรู้จักกับเชื้อไวรัส HPV**  ของ โรงพยาบาลมะเร็งกรุงเทพ วัฒโนสถ
- https://www.wattanosothcancerhospital.com/all-about-cancer/detect-hpv-with-the-hpv-self-collected-test

### แหล่งอ้างอิงของข้อมูลเรื่องโรคโลน
- บทความ เรื่อง **รู้จัก “โลน” ต้นเหตุอาการคันอวัยวะเพศ**  ของ hdmall blog
- https://hdmall.co.th/blog/c/pediculosis-pubis/

### แหล่งอ้างอิงของข้อมูลเรื่องโรคซิฟิลิส
- บทความโรคและการรักษา เรื่อง **ซิฟิลิส (Syphilis)**  ของ MedPark Hospital
- https://www.medparkhospital.com/disease-and-treatment/syphilis

### แหล่งอ้างอิงของข้อมูลเรื่องโรคพยาธิในช่องคลอด
- บทความสุขภาพ เรื่อง **โรคพยาธิในช่องคลอด ภัยเงียบที่มองไม่เห็นด้วยตาเปล่า**  ของ Bumrungrad International Hospital
- https://www.bumrungrad.com/th/health-blog/july-2019/trichomoniasis

## บทสรุป
โรคติดต่อทางเพศสัมพันธ์สามารถป้องกันและรักษาได้ การเผยแพร่ความรู้เรื่องเพศศึกษาและการตรวจเช็คสุขภาพเป็นประจำจะช่วยลดการแพร่กระจายของโรคเหล่านี้